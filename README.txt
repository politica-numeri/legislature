# legislature

Per questo progetto (meme) abbiamo calcolato, per una selezione di Paesi europei, il rapporto medio tra la durata effettiva della legislatura e la durata effettiva del mandato come previsto dalla legge.
I valori sono espressi in percentuale. In un Paese che ha come valore 80%, ad esempio, le legislature sono durate in media 4/5 del tempo previsto.

Il periodo di riferimento è 1945-2020. Per Grecia, Portogallo e Spagna il termine di partenza sono le prime elezioni dopo le quali c'è stata continuità democratica. Il campione riguarda principalmente Paesi dell'Europa occidentale (non crediamo serva spiegare il perché). Tra le poche omissioni c'è la Norvegia, dove non è previsto lo scioglimento anticipato.

I termini delle legislature variano a seconda del Paese. Nella maggior parte dei casi abbiamo semplicemente usato la data delle due elezioni. In altri (es. la Germania) abbiamo usato data di convocazione e dello scioglimento dell'assemblea parlamentare. Le differenze nsono normalmente di pochi giorni. 
In alcuni casi il rapporto tra durata effettiva e prevista della legislatura è superiore al 100% (es la XIII in Italia): questo è normale dato che in vari Paesi (come l'Italia) esiste un margine "di tolleranza" tra la scadenza della legislatura e lo svolgimento delle elezioni.

Per semplicità il mandato di riferimento è sempre quello della camera bassa (Camera dei Deputati, Assemblée nationale etc.). Ovviamente teniamo conto del fatto che in alcuni Paesi la durata legale della legislatura è cambiata nel tempo. Abbiamo fatto eccezione per le Assemblee costituenti, che non sono considerate.

A corollario del meme abbiamo inserito una distinzione tra legislature iniziate prima e dopo il 1994. Vi apparirà così evidente una verità che #noncelodicono: le legislature italiane della Prima Repubblica erano tra le più stabili d'Europa. Nella Seconda/Terza/X, non più di tanto.


